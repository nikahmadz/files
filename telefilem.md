> Oleh Maizura Ederis

## Bawaku Terbang

- [bawaku-terbang.md](https://nikahmadz.github.io/files/bawaku-terbang)
- [bawaku-terbang-treatment.md](https://github.com/nikahmadz/files/blob/main/bawaku-terbang-treatment.md)

## Struktur Skrip

Ini lah bahagian yang paling penting. Skrip yang ditulis tanpa struktur akan kelihatan
seperti cerita yang tiada ‘kaki’ untuk berpijak di tanah. Ia melayang-layang tanpa arah. Ini turut
berlaku kepada penulis skrip yang sudah lama di dalam industri. Ada penulis yang tahu tentang
struktur. Hanya menulis “ikut hati”. Ironi, mereka masih boleh ‘mencari makan’ dalam industri
tempatan. Malahan, ada karya mereka yang mendapat sambutan – hanya kerana penonton mahu
melihat ‘muka’ pelakon kesayangan. Banyak kes seperti ini di televisyen kita, lebih-lebih lagi di
zaman media sosial sekarang, di mana rupa sering menjadi taruhan.

Keadaan berbeza di Hollywood yang menganggap skrip adalah struktur. Struktur yang
paling asas, **Struktur Tiga Babak _(Three-Act Structure)_** telah mendominasi dunia ‘penglipur
lara’ Hollywood dan Broadway sejak lebih seratus tahun yang lalu. Ia bertitik tolak daripada
kerangka kerja ahli falsafah Yunani, Aristotle. Katanya dalam buku Poetics, semua cerita perlu
ada permulaan, pertengahan dan penghujung. Konsep ini kemudiannya dikembangkan di zaman
moden untuk filem oleh Syd Field.

**Babak pertama (ACT 1)** : memperkenalkan watak utama (protagonis), latar (set-up) dan
rentak penceritaan (tone). Protagonis dalam keadaan biasa dan ada matlamat. Namun, sesuatu
insiden telah berlaku yang menjerumuskan protagonis ke dalam masalah atau menghalang
matlamatnya. (konflik).

**Babak kedua (ACT 2)** : pelbagai cabaran untuk protagonis. Semuanya dihadapi dengan
jaya walaupun payah. Tiba di titik tengah (midpont), protagonis mengetahui sesuatu. Namun,
muncul cabaran lain yang lebih sengit. Dia mengalami situasi kalah menang, jatuh bangun dan
turun naik yang sukar diramal.

**Babak ketiga (ACT 3)** : protagonis mendapat kekuatan, kesedaran dan pengetahuan hasil
pengalaman yang dilalui di babak kedua. Dia bersedia menghadapi cabaran yang sengit itu dan
kemudiannya, berjaya (klimaks). Protagonis berubah menjadi lebih baik, mencapai matlamatnya
dan kembali ke keadaan biasa. (aftermath).

Selain cerita pokok (main plot), terdapat juga cerita ranting (sub plot) di sepanjang
penceritaan. Biasanya, terdapat satu atau dua sub plot untuk telemovie atau filem.
Bagi dramabersiri, bilangan sub plot adalah bergantung kepada bilangan episod. Lebih banyak
episod, lebih banyak sub plot. Ia perlu menyokong dan membantu menggerakkan main plot.
Sampai ke satu titik, sub plot bertembung dengan main plot bagi memberikan lebih impak.
Kebiasaannya, sub plot bermula di awal babak kedua dan berakhir sebelum klimaks di babak ketiga.

Sekiranya menulis telemovie, Act 1 berada di sekitar mukasurat satu hingga 20. Act 2 di
antara mukasurat 21 hingga 60. Act 3 di antara 61 hingga 80. Bagi industri tempatan, telemovie
berdurasi 90 minit memerlukan skrip sekitar 80 mukasurat atau kurang daripada itu. Jumlah
mukasurat untuk Act 2 adalah dua kali ganda Act 1 dan Act 3. Ini kerana Act 2 merupakan
konflik. Tanpa konflik, tiada lah drama.

Bagi filem pula, Act 1 di sekitar mukasurat satu hingga 25. Act 2 bermula pada
mukasurat 26 hingga 85. Act 3 pada mukasurat 27 hingga 110. Durasi filem sekitar 110 hingga
120 minit.

