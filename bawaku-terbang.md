[telefilem.md](https://nikahmadz.github.io/files/telefilem)
 
***

> PROPOSAL	OLEH	MAIZURA	EDERIS	-	OLAHAN	KETIGA	-	18	FEB	2018	  
> DISEDIAKAN	UNTUK	EXCELLENT	PICTURES	SDN	BHD	&	NTV7	

## BAWA KU TERBANG
```
Idea Asal / Skrip : MAIZURA EDERIS
GENRE : Inspirasi - from zero to hero
TEMA : Man Vs. Himself (Self Discovery)
```

### LOGLINE

Anak bongsu yang kaya, manja dan ketagih games, telah dicabar oleh seorang
'gamers' untuk menjadi juruterbang di dunia sebenar.

### SINOPSIS

Am, anak bongsu, manja dan agak 'spoiled brat'. Arwah ayahnya bekas CFO
bank yang kecil manakala arwah ibunya, surirumah. Abang-abangnya masing-masing
mempunyai syarikat sendiri dalam bidang yang diminati. Didikan ibu bapa yang
kurang tegas menjadikan Am malas. Keputusan SPM hanya cukup makan.
Sebaik tamat SPM, Am bekerja di syarikat grafik milik salah seorang
abangnya. Memandangkan dia adik bos, dia bekerja sambil lewa. Banyak masa
dihabiskan dengan bermain 'computer games'. Kadang-kadang Am bermain pada
waktu kerja. Abangnya pun pening kepala - tak tahu bagaimana hendak mengubah
sikap Am dan ketagihannya pada permainan komputer.

Am meminati kebanyakan permainan kapalterbang dan bermain secara atas
talian (online games). Sikap Am yang mudah emosi menyebabkan dia selalu bergaduh
di alam maya iaitu di ruangan 'chat' - ketika berlumba dengan gamers lain. Suatu hari,
Am bergaduh teruk dengan seorang gamer tentang selok belok penerbangan pesawat.
Am cuba tunjuk bagus. Gamer itu cukup bengang dengan salah satu kata-kata Am
lalu mencabar Am supaya menjadi juruterbang di dunia sebenar. Am yang emosi
ketika itu, terus menyahut cabaran.

Am bersemangat mahu menyertai akademi penerbangan. Malangnya, akademi
hanya menerima calon yang mendapat keputusan SPM yang bagus. Sekurangkurangnya
kredit dalam enam matapelajaran termasuk Bahasa Malaysia, Bahasa
Inggeris, Matematik dan Fizik. Sudah! Am tepuk dahi! Sedangkan di alam maya,
gamer itu terus mencabar Am. Sehingga Am berkata pada dirinya, "ini tak boleh jadi.

> Aku kena buat sesuatu!"

Am menduduki SPM sekali lagi. Abangnya gembira melihat perubahannya
dan berjanji akan membiayai kos pengajian di akademi yang berjumlah
RM300,000.00. Am bersemangat dengar janji itu. Dia menumpukan kepada
matapelajaran Bahasa Melayu, Bahasa Inggeris, Matematik dan Fizik. Model-model
kapalterbang mula bergantungan dalam biliknya - sebagai pembakar semangat.

Keputusan SPM kali kedua melayakkan Am menyertai akademi. Am pun
menuntut janji. Malang sekali, keadaan ekonomi sejak beberapa tahun kebelakangan
ini menyebabkan syarikat abang-abangnya merosot dan harta peninggalan arwah ayah
kehabisan.

Am kecewa tetapi tidak putus asa. Dia bertekad mahu masuk akademi melalui
biasiswa syarikat penerbangan. Abang-abangnya menganggap usaha itu sia-sia.
Dalam keadaan ekonomi begini, tidak banyak syarikat penerbangan yang
menawarkan biasiswa. Jika ada pun, calon yang memohon ramai, pengambilan hanya
sedikit dan ujian kemasukannya sangat susah.

Am tidak pedulikan kata-kata orang sekeliling. Dari masa ke semasa, Am
meninjau tawaran-tawaran biasiswa kadet juruterbang secara online. Dia membuat
permohonan melalui emel ke syarikat penerbangan. Kemudian, menelefon untuk
bertanya perkembangan. Apabila tidak puas hati dengan jawapan yang diterima, dia
pergi sendiri ke syarikat penerbangan untuk mendapat tahu dengan lebih jelas tentang
status permohonannya. Sementara itu, Am membaca apa sahaja tentang penerbangan
melalui buku dan internet.

Pada masa lapang, Am pergi ke lapangan terbang untuk
melihat kapalterbang berlepas dan mendarat. Pada ketika, Am berjaya mengurangkan
ketagihannya kepada permainan komputer. Namun, cabaran gamer itu tetap
diingatinya sampai mati.

Am kemudiannya dipanggil ke beberapa temuduga tetapi semuanya gagal.
Am mengkaji kesilapan-kesilapan dalam setiap sesi temuduga. Antaranya sikap
gugup, blur, kurang keyakinan diri dan tidak bijak menjawab soalan yang 'tricky'.
Am berusaha memperbaiki dirinya dari masa ke semasa. Am mula sedar yang dia
bukan lah tidak pandai, cuma sebelum ini dia malas.

Am dipanggil lagi untuk temuduga. Kali ini, Am kelihatan lebih bersedia. Jika
dilihat dari sudut psikologi, manusia yang tersepit pasti lebih tinggi akalnya mencari
jalan. Baru Am sedar yang kehidupan sebagai anak orang kaya ketika ayah masih ada,
membuatkannya tidak mencabar potensi diri sepenuhnya. Dia anak bongsu yang
manja, sambil lewa dalam apa sahaja dan anggap hidup ini mudah kerana bapa ada
harta dan abang-abang berjaya. Sekarang, Am nekad untuk berubah.

Berkat usaha bersungguh-sungguh, Am berjaya masuk ke akademi dengan
tajaan penuh daripada syarikat penerbangan. Abang-abangnya ternganga tidak
percaya manakala Am tidak boleh tidur malam kerana teruja. Pada hari melapor diri,
Am tiba pada waktu pintu pagar akademi belum pun dibuka!

Pada hari pertama, Am diperkenalkan kepada jurulatih wanita, Kapten Hani
dan kadet-kadet baharu yang lain. Mereka diberi taklimat tentang matapelajaran yang
akan diambil seperti Radio Aids, Meteorology Theory, Meteorology Practical ,
Navigation, Instruments, Flight Planning dan Air Law. Mereka kemudian di bawa
meninjau pelbagai kemudahan akademi dan dibawa ke asrama masing-masing.

Am mendapat satu bilik dengan Daniel, mat smart, Bangsar type, western
educated, english speaking, muka k-pop. Am tercabar dengan kredibiliti Daniel. Terus
rasa rendah diri. Apatah lagi Daniel memandang rendah kepada Am yang masuk
akademi dengan penajaan, sedangkan Daniel masuk dengan duit sendiri.

Pada hari kedua, Am bertembung kadet senior, seorang perempuan . Namanya
Julie. Wajahnya comel dan baby face. Perawakannya lemah lembut dan sopan santun.
Dari segi luaran, Julie seperti tidak layak menjadi juruterbang. Sebaliknya lebih sesuai
menjadi peramugari, penari atau secretary. Namun, Am mendapat tahu yang Julie
adalah senior terbaik di akademi itu. Dan Julie sebenarnya adalah 'gamer' yang
mencabarnya di alam maya!

Rupanya selama ini, Julie tidak puas hati dengan perdebatan di alam maya.
Julie telah berusaha 'stalk' Am di alam nyata. Ini membuatkan Julie banyak
mengetahui tentang latarbelakang Am terutama kes terpaksa mengulang SPM
sematamata untuk masuk akdemi. Secara sinis, Julie mengucapkan tahniah kepada Am
kerana berjaya masuk akademi. Tetapi Julie mengingatkan Am yang menerbangkan
pesawat sebenar tidak semudah menerbangkan pesawat 'virtual' di atas talian. Julie
sudah melaluinya selama setahun dan mahu tengok samada Am mampu melaluinya.
Am membalas balik dengan berkata, "yakin boleh!"

Pada peringkat permulaan, kadet-kadet diberi pendedahan kepada teori
penerbangan di dalam kelas. Kemudian, baharu lah mereka dibawa menaiki
penerbangan yang pertama. Am pada mulanya seronok. Namun, apabila pesawat
mula terbang, wajahnya berubah. Dia mula berasa mual. Melihat pelbagai butang
pesawat di depannya, menambah pening. Am menyedari dia rupanya gayat! Am pun
kembali ke darat dengan seribu satu macam perasaan - takut, seram, nak demam.

Sebaik tiba di darat, Am berlari ke bilik air dan muntah-muntah. Hal ini diketahui
oleh kadet-kadet lain termasuk di kalangan senior. Julie pun mencari Am sematamata
untuk ketawakan Am. Julia yakin Am tidak akan bertahan lama. Tanda-tanda
kegagalan telah nampak.

Am mula menjadi lemah semangat. Kapten Hani membantu Am
menghilangkan gayat itu dengan pelbagai cara. Antaranya dengan melatih minda
supaya tenang bila berada di tempat tinggi, mengelak memandang ke bawah dan
fokus kepada pandangan separas mata sahaja, membuang perasaan takut secara
pendekatan psikologi dan membuat pelbagai aktiviti sampingan seperti rock-climbing.

Seterusnya, Am diberi tiga kali peluang untuk menerbangkan pesawat.
Sekiranya dia masih gayat, Am akan dikeluarkan dari akademi. Julie sudah bersiap
sedia untuk bertepuk tangan. Am pun berusaha keras. Akhirnya, Am berjaya
menerbangkan pesawat dengan bimbingan Kapten Hani yang tenang dan memahami.

Am memasuki fasa seterusnya, mendapat jurulatih baharu dan pesawat lebih
besar. Kapten Wan Shahrizal, jurulatih lelaki yang tegas dan garang. Dia sentiasa
mengherdik Am setiap kali Am membuat kesilapan. Antara kesilapan Am adalah
sukar menjawab radio call ketika sedang mengendalikan instrument di depannya,
gagal mengawal ketinggian pesawat, tidak memerhati trafik di hadapan kerana terlalu
sibuk melihat peralatan, memegang handle terlalu kuat sehingga penerbangan tidka
stabil dan sebagainya.

Seterusnya, Am ditugaskan menjaga bilik kawalan pada hari minggu. Antara
tugas kadet di bilik kawalan itu ialah memesan minyak, memantau jumlah pesawat di
darat, jumlah yang sedang terbang dan berapa jam penerbangan yang telah dibuat oleh
setiap pesawat pada hari itu. Am yang tertekan dengan prestasi penerbangannya,
terlupa memesan minyak. Ini menyebabkan lori minyak tidak datang dan semua kadet
tidak boleh membuat penerbangan. Kapten Wan menengking Am kerana lalai. Semua
kadet termasuk Daniel telah memboikot Am. Di belakang, Julie bertepuk tangan.

Insiden ini menyebabkan Am berfikir panjang tentang dirinya. Kes lalai dan
ditengking ini adalah perkara biasa ketika dia bertugas di syarikat abangnya. Namun,
disebabkan darah daging, tidak mungkin dia dipecat. Kini, kelalaian sebesar kuman
pun boleh menyebabkan dia dibuang akademi. Am tersedar yang masalah utama
bukan lah Julie, tetapi dirinya sendiri. Sikap sambil lewa dan ambil mudah telah
memberi kesan kepada kehidupan malangnya selama ini. Sedangkan Julie hanya lah
pencetus kepada perubahan. Mulai titik ini, Am pun berazam untuk berusaha lebih
keras, berdisplin, serius dan komited. Ini sukar untuknya kerana ia melibatkan
perubahan tabit seharian.

### B-Story/Sub-plot (persahabatan/brotherhood)

Sementara itu, Daniel sering keluar malam, bangun lewat dan terlepas sesi
latihan penerbangan. Am menegurnya tetapi dibalas dengan penghinaan kerana
prestasi Daniel di akademi adalah lebih baik dari Am. Daniel tidak pernah peduli
untuk membantu kelemahan Am walaupun mereka satu bilik.

Suatu hari, Daniel mengalami kemalangan jalan raya ketika keluar malam
dengan kadet yang mabuk (bukan Islam). Kecederaan Daniel memberi kesan kepada
persediaan penerbangannya. Biarpun pernah dimarahi dan dipandang rendah oleh
Daniel, Am tetap membantu Daniel membuat persediaan penerbangan. Daniel
kemidiannya sedar yang dia telah salah memilih kawan. Setelah sembuh, Daniel pula
membantu Am dalam memahami matapelajaran yang mencabar. Setelah lama tinggal
sebilik, baharu lah mereka saling berkenalan dan seterusnya bersahabat.

### C-Story/Sub sub plot (isu kewanitaan)

Kapten Wan terus 'membuli' Am dengan pelbagai latihan yang keras dan ketat.
Am teringatkan Kapten Hani yang tenang dan berperawakan seperti ibu yang
penyayang. Am bertemu Kapten Hani untuk mendapatkan dorongan. Am mendapati
Kapten Hani sentiasa berusaha menambah kemasukan kadet wanita dan
meningkatkan prestasi kadet wanita - yang merupakan golongan minoriti di akademi.

Salah seorang kadet yang disayangi oleh Kapten Hani ialah Julie. Tanpa mengetahui
krisis di antara Am dan Julie, Kapten Hani sering memjadikan Julie sebagai contoh.
Melalui kapten Hani, Am melihat kegigihan Julie melalui hari-hari terakhirnya di
akademi. Julie cedera tulang belakang ketika bermain bola jaring dengan kadet-kadet
wanita. Tetapi Julie tidak menjadikan kecederaan itu sebagai penghalang untuk lulus
dengan cemerlang. Am mula 'skodeng' aktiviti Julie dan mendapati Julie tidak lah
seteruk yang disangka.

Am mengimbas semula pergaduhannya dengan Julie di alam maya. Baharu
Am sedar yang cabaran Julie itu berpunca dari sifat bongkaknya semasa ketagihan
permainan komputer. Ketika itu, Am berasa dunia ini dia yang punya. Dia tidak perlu
bekerja keras seperti orang lain kerana dia boleh dapat apa sahaja yang dia mahu.

Hanya setelah harta pusaka ayahnya habis akibat kemerosotan ekonomi dan abangnya
tidak mahu lagi menyara dia, baharu lah Am sedar diri. Pada hari pentauliahan Julie
sebagai juruterbang, Am pergi berjumpa Julie dan mengucapkan terima kasih. Julie
terpinga-pinga. Kata Am, kalau tidak kerana cabaran Julie, dia mungkin menjadi
'computer addict' sampai bila-bila. Julie sekadar senyum dan meninggalkan akademi.

Setatahun kemudian....  
Am membuat penerbangan solo. Ketika pesawat berlepas, Am sangat teruja.
Tetapi setelah sedar Kapten Wan tiada di sisi, Am mula cemas dan membuat
pendaratan dengan segera dan membahayakan kerana tidak yakin. Am dipanggil ke
bilik Chief Instructor untuk diberi amaran.

Bagaimanapun, penerbangan solo yang kedua dan seterusnya, berjalan lancar.
Am akhirnya menerima tauliah sebagai juruterbang dan meraikan kejayaan itu
bersama dengan abang-abangnya.

**TAMAT**
